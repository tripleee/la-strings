به ویکی‌پدیا خوش‌آمدید؛
دانشنامه‌ای آزاد که همه می‌توانند آن را ویرایش کنند؛
با ۱۶۳٬۲۶۶ مقاله به زبان فارسی.
رنگرزی یا صباغی، به فرایندی گفته می‌شود که در طی آن کالای نساجی مثل
الیاف، نخ، پارچه و یا پوشاک در محلولی که شامل مواد رنگزانام دیگر مواد
رنگزا، رنگینه می‌باشد. و مواد شیمیایی می‌باشد، رنگ آمیزی گردد و
مولکول‌های رنگ، با دوامی نسبی با مولکول‌های کالای نساجی، پیوند محکمی
برقرار نمایند. به عبارت دیگر رنگرزی مهارتی‌است که طی آن مادهٔ رنگزا در
درجهٔ حرارت هدایت شده و زمان مشخص، داخل الیاف و یا کالای منسوج (بافته
شده) نفوذ کرده و آن را رنگ می‌کند. در رنگرزی، مادهٔ رنگزا به طور کلی، به
همه مواد طبیعی و یا شیمیایی که قابلیت رنگرزی الیاف و یا منسوجات را
دارند اطلاق می‌شود. رنگ کالای رنگرزی شده نباید به آسانی در اثر شستشو و
یا در برابر نور از بین برود. رنگرزی و چاپ دو روش رنگ کردن پارچه هستند
که البته تفاوت‌های اساسی با یکدیگر دارند. رنگرزی سنتی و رنگرزی صنعتی دو
روش متداول رنگرزی می‌باشند. کاربری رنگرزی سنتی با نوین شدن صنعت نساجی،
رفته رفته کاهش پیدا کرده‌است. از نقاشی‌های روی دیواره‌های مقبره‌ها چنین
استنتاج می‌شود که از بیش از ۳۰۰۰ سال قبل از میلاد مصری‌ها حصیرهای رنگی
می‌ساخته‌اند. رنگرزی در ایران سابقهٔ کهنی دارد. کارگاه قالی‌بافی شاهان
هخامنشی در شهر سارد و نوشته‌هایی دربارهٔ قالی ارغوانی رنگ، روی آرامگاه
کوروش گواه این مدعا می‌باشد.
در فرایند رنگرزی چهار عامل نقش اصلی را بازی می‌کنند که عبارتند از: مواد
رنگزا، کالای رنگرزی، مواد شیمیایی کمکی و ماشین‌های رنگرزی. مواد رنگزایی
که در رنگرزی استفاده می‌شوند ممکن است منبع طبیعی یا مصنوعی داشته
باشند. رنگرزی یا چاپ کلاقه‌ای، گره‌ای و کاتازوم سه سبک مختلف رنگرزی از
لحاظ نحوهٔ ایجاد نقوش گوناگون برروی پارچه، می‌باشند.
در رنگرزی سنتی ابزاری نظیر ظرف (پاتیل)، دماسنج، همزن و ظروف شیشه‌ای
مورد استفاده قرار می‌گیرد. همچنین نمک‌های فلزی مثل انواع زاج، مواد
قلیایی مثل آمونیاک و ماده اصلی یعنی آب که محیط رنگرزی را تشکیل می‌دهد،
در فرایند رنگرزی سنتی کاربرد گسترده‌ای دارند.
ماشین‌های رنگرزی نخستین از وسایل بسیار ساده‌ای تشکیل می‌شدند ولی به مرور
زمان پیشرفت‌های قابل ملاحظه‌ای در این صنعت به وجود آمد و برای رنگرزی،
ماشین‌های مدرن و خودکار ساخته شدند.
رنگرزی شیوه‌های متفاوتی دارد که می‌توان از رنگرزی گره‌ای، کاتازوم و چاپ
کلاقه‌ای نام برد. بررسی تأثیرات فرایند رنگرزی برروی محیط زیست در همهٔ
کشورها و کل کرهٔ زمین بسیار حائز اهمیت است. بسیاری از کشورهای در حال
توسعه مقررات خاصی در زمینه نوع رنگ‌های مصرفی، روش‌های گوناگون آن و دفع
پساب‌های حاصل، تدوین نکرده‌اند.  ادامه...
همهٔ نوشته‌ها تحت مجوز Creative Commons Attribution/Share-Alike در دسترس
است؛ برای جزئیات بیشتر شرایط استفاده را بخوانید.  ویکی‌پدیا® یک علامت
تجاری بنیاد ویکی‌مدیا است.
